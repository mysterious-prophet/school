<h2>Bledule jarní (Leucojum vernum)</h2>
<p>Bledule je vytrvalá, 10-30 cm vysoká bylina z čeledi amarylkovitých. Přímý stvol je zakončený listenem, z nějž vyrůstá jeden bílý zvonkovitý květ složený z volných okvětních lístků se žlutou skvrnou na konci. Listy jsou čárkovité, sytě zelené.</p>
<p>Bledule je jedna z prvních na jaře kvetoucích bylin. Na rozdíl od sněženky je u nás původní. Roste na čerstvých, vlhkých až mokrých půdách, v lužních lesích a bažinách. Je to jedovatá rostlina. Bledule jarní patří mezi <em>ohrožené druhy</em>, na rozdíl od sněženky je však ještě vzácnější.</p>
<p align="right">Více na http://www.kvetenacr.cz/</p>

<h2>Křivatec žlutý (Gagea lutea)</h2>
<p>Vytrvalá jarní 10-20 cm vysoká bylina s malou cibulkou z čeledi liliovitých. Nejprve se objeví trávovité listy a pak vyrůstá přímá lodyha, z jejíž dvou listenů vyrůstá okolík s 1-10 květy. Květ má šest okvětních lístků, zvenčí jsou nazelenalé. Kvete od března do května.</p>
<p>Roste na vlhkých hlinitých půdách s obsahem humusu zvláště v parcích, na loukách, také v zahradách a křovinách. V ČR je křivatec žlutý domácím druhem.</p>
<p align="right">Více na http://www.kvetenacr.cz/</p>

<h2>Ladoňka dvoulistá (Scilla bifolia)</h2>
<p>Vytrvalá drobná cibulovina (výška do 20 cm) z čeledi liliovitých. Má drobné modré kvítky a jemné temně zelené úzké listy. Květ je hvězdičkovitý, na stonku bývá většinou více než jeden květ. Kvete záhy na jaře po roztání sněhu.</p>
<p>Ladoňky se hodí všude tam, kde je dostatek vlhkosti. Výtečně se uplatní jako podrost stromů a keřů.</p>
<p align="right">Více na http://www.abecedazahrady.cz/</p>

<h2>Sněženka podsněžník (Galanthus nivalis)</h2>
<p>Jde o vytrvalou, 10-20 cm vysokou bylinu z čeledi amarylkovitých. Má čárkovité ojíněné  tupé listy a bílé květy (tři vnější okvětní lístky jsou bílé, tři vnitřní jsou kratší, na konci se zeleným lemem). Sněženka vyrůstá a vykvétá často ještě za sněhové pokrývky a to někdy již v únoru. Jedná se typického zástupce předjarních druhů rostlin a patří mezi jednu z nejznámějších rostlin brzkého jara vůbec.</p>
<p>Roste na vlhkých hlinitých a jílovitých půdách s humusem, v lužních lesích a olšinách, okolo potoků. Sněženka je velmi často pěstovaná v zahradách či ve skalkách.</p>
<p>Rostlina obsahuje toxické alkaloidy. Požití části rostliny (zejména cibule) působí otravu, která se projevuje nevolností, zvracením, průjmem. Sněženka podsněžník je zařazena mezi <em>ohrožené druhy</em> naší květeny - ve volné přírodě je jejich výskyt velmi řídký a prakticky omezený pouze na lužní lesy a chráněná území. Sněženka trpí zejména ztrátou svých přirozených biotopů a zásahy člověka (trháním v době květu a vyrýpáváním cibulek).</p>
<p align="right">Více na http://www.kvetenacr.cz/</p>