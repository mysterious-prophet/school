<h2>Čeleď: leknínovité</h2>
<h3>Leknín bílý (Nymphaea alba)</h3>
<p>Leknín bílý je nádherná planá vodní rostlina. Z na dně ukotveného tlustého oddenku vyrůstají dlouze řapíkaté listy, jejichž okrouhlé čepele plují po hladině. Z oddenku vyrůstají rovněž bezlisté květní stopky. Květ je složený ze 4-5 zelených kališních lístků a mnoha bílých korunních plátků. Má množství žlutých tyčinek.</p>
<p>Leknín roste ve stojatých nebo mírně tekoucích vodách s vrstvou humózního bahna či rašeliny. Má rád kyselejší vodu a slunná stanoviště. Jeho výskyt je omezen na nížinné oblasti, ve vyšších polohách vzácně. Kvete od června do konce srpna. Je velmi zdobný, a proto se využívá jako okrasná rostlina do zámeckých a zahradních jezírek. Lépe prospívá ve větší hloubce (70-150 cm). Leknín bílý je <em>kriticky ohrožená a mizející bylina</em>. Trpí hlavně ztrátou míst vhodných k růstu a jejich znečišťováním.</p>
<p align="right">Více na http://www.kvetenacr.cz/</p>

<h3>Lekníny vzniklé šlechtěním</h3>
<ul>
<li><strong>Nymphaea ’Odalisque’</strong> - zimovzdorný leknín s lasturově růžovou barvou květu, která se stářím mění v bílou. Hloubka vody: 20-90 cm. Listy na hladině tvoří kruh o průměru 1,5 m.</li>
<li><strong>Nymphaea ’Chromatella’</strong> - zimovzdorný leknín se žlutým květem. Hloubka vody: 20-90 cm. Listy na hladině tvoří kruh o průměru 1,5 m.</li>
<li><strong>Nymphaea ’Kiss of Fire’</strong> - zimovzdorný leknín s karmínovou barvou květu. Hloubka vody: 30-80 cm. Listy na hladině tvoří kruh o průměru 1,5 m.</li>
<li><strong>Nymphaea ’Zanzibar’</strong> - tropický leknín s modrým květem (ve skleníku je sytě tmavomodrá, venku na plném slunci s nádechem purpurové barvy). Hloubka vody: 20-80 cm. Listy na hladině tvoří kruh o průměru 0,8-1,8 m.</li>
<li><strong>Nymphaea ’Pygmaea Helvola’</strong> - zimovzdorný trpasličí leknín s tmavě růžovou barvou květu. Hloubka vody: 5-25 cm. Malé listy na hladině tvoří kruh o průměru 0,5 m. Je to ideální druh i pro nejmenší okrasné nádoby. Pro jednu rostlinu bohatě postačí plocha hladiny velikosti talíře.</li>
<li>a spousta dalších...</li>
</ul>

